---
aliases:
  - Quasi
excerpt: >-
  Era quasi mia. Quasi, un confine sottile tra illusione e realtà, un abisso tra
  i nostri cuori.
publish: 'false'
publishedOn: '2015-06-28'
slug: quasi
status: evergreen
title: Quasi
---
Non volevo molto, davvero. Non chiedevo molto. Anzi, tutto quello che volevo, tutto quello che avrei mai voluto era già quasi mio: il tuo viso era quasi mio, la tua risata era quasi mia, il tuo pianto era quasi mio, i tuoi occhi erano quasi miei, la tua voce era quasi mia, le tue attenzioni erano quasi mie.

Tu eri quasi mia.

Il tuo amore… no, quello non era mio. Non lo era nemmeno un po’. Non lo era nemmeno lontanamente. È sempre stato una meta irraggiungibile, una follia, un’illusione; solo che me ne sono accorto troppo tardi. Per un po’ ho sperato di poter essere qualcosa di più per te. Di poter uscire dalla terra del quasi. Di poterti chiamare mia. Ho pensato di poterti sfiorare, di essere l’unico a farti ridere davvero; ho pensato che tu potessi piangere solo per me e pensare solo a me. Ho pensato di poter essere l’unica cosa importante.

Ho sbagliato. Dio, se ho sbagliato.

E la colpa è solamente mia. Di chi altri dovrebbe essere? Tua, per avermi concesso una parte di te senza che ce ne fosse alcun bisogno? No, la colpa è mia, per aver voluto più di quanto potessi sperare di ottenere, per non aver capito che era di più, che era troppo. Per non aver realizzato che eri sua, non mia. Che non avresti mai potuto essere mia. Non in questa vita.

E quando me ne sono accorto, quando me l’hanno detto… Non penso di essere mai stato così male in tutta la mia vita. Non penso di poter descrivere il dolore che ho provato all’idea di non poterti avere mai; sapendo che avresti riso per qualcun altro, che avresti pianto per qualcun altro, che avresti sempre e solo amato qualcun altro.

Ma andava bene. Andava tutto bene, perché tu eri felice. Io no, ma poco importava, perché mi bastava che lo fossi tu. Sì, ti amavo così tanto. Ti amavo nel senso più puro del termine. Ti amavo di un altruismo e un abbandono totali. Per questo mi bastava che fossi felice.

E per questo quando ho scoperto che non lo eri ho fatto tutto quello che potevo — e qualcosa di più — perché lo diventassi. Ma è stato tutto inutile: il tuo amore era troppo forte perché io potessi intaccarlo con i miei ragionamenti. L’amore è la cosa più bella del mondo quando va bene e quella più brutta quando va male.

Ed ero arrabbiato. Ero arrabbiato con te perché lasciavi che ti trattasse in quel modo. In questo modo. Perché valevi tanto e invece pensavi di non valere nulla. Perché, pur di avere un briciolo di felicità, pur di sentirti meno sola, permettevi che ti venisse fatto tanto male. Perché non ti accorgevi di poter essere felice anche accanto a me, e forse non ti accorgevi nemmeno di quanto volessi renderti felice, di quanto ne dipendesse la _mia_ felicità.

Non sono mai stato egoista, come mi hai detto più volte quando ormai tutto era finito. Non ho mai approfittato del tuo dolore, anche se sarebbe stato facile. Ti amavo troppo per farlo. Ho solo cercato di consigliarti al meglio, come avrebbe fatto un buon amico, ma evidentemente non era abbastanza. Ti aspettavi che tacessi tutto quanto, che non provassi nulla se non il più casto degli affetti.

Una volta mi hai scritto che ti ritenevi fortunata ad aver trovato un amico come me. Un mese dopo mi hai scritto che mi odiavi. Forse mi odi ancora, non lo so. Vorrei tanto saperlo. Vorrei sapere cosa provi veramente, cos’hai provato veramente, cosa ti è passato per la testa. Vorrei sapere se hai dei rimpianti, perché io di certo ne ho qualcuno. Io di certo vorrei tornare indietro per comportarmi diversamente; per dirti tutto subito, per non lasciare spazio a equivoci. O forse per non dirti mai nulla. Per non illudermi. Per starti accanto nell’unico modo in cui potevo farlo.

Come vola veloce il tempo, vecchia amica. Ormai siamo quasi estranei, l’ombra di ciò che è stato. Dico ancora una volta “quasi”, perché per gli estranei c’è speranza. Chi non si conosce ha davanti a sé un futuro carico di aspettative. Per noi non c’è speranza. Non più. Davanti a me c’è la mia vita, davanti a te la tua. Non c’è un noi. Non c’è mai stato e non ci sarà mai.

Non potrebbe mai più esserci, perché ti ho insegnato a difenderti. Ti ho insegnato a usare le parole per fare del male. Ti ho spiegato che ogni parola ha un peso, che una parola dietro l’altra si può plasmare il mondo. Ti ho convinto che l’unica opinione che conta è la tua, che nessuno può definirti, che nessuno può trasformarti. Sono quasi riuscito a renderti intoccabile.

E hai usato tutto questo contro di me, non appena ti ha fatto comodo. Mi hai stupito con l’indifferenza. Mi hai ferito con le parole. Mi hai distrutto con il silenzio. Mi hai colpito proprio dove sapevi che mi avrebbe fatto più male; per egoismo, per paura, per ignoranza… non so nemmeno perché l’hai fatto. Non mi interessa. Non voglio capirti. L’hai fatto e basta e io non l’avrei fatto, e non riesco a vedere altro.

E sai qual è la cosa peggiore? Sai cosa mi fa più male di tutto questo? Che non riesco a odiarti e che non ci riuscirò mai. Ti ho amata troppo. Hai significato troppo. E anche se ora non significhi più niente, non posso dimenticare quello che sei stata un tempo.

Io non dimentico.
