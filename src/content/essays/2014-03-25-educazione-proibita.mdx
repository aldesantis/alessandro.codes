---
aliases:
  - L’educazione proibita
excerpt: '"Non permettiamo che ci venga proibita la meraviglia dell''imparare."'
publish: 'false'
publishedOn: '2014-03-25'
slug: educazione-proibita
status: evergreen
title: L’educazione proibita
---
# L’educazione proibita

Per anni sono stato assolutamente entusiasta del sistema scolastico. Del resto perché mai avrei dovuto lamentarmene? Ho sempre fatto parte di un’élite, una ristretta cerchia di eccellenze adorate ed elogiate da tutti. Qualche anno fa ho ricevuto un riconoscimento perché la media dei miei voti era una delle più alte di tutta Roma. Suppongo fosse solamente naturale essere ben disposti verso chi mi trattava come un genio.

Forte di questo appoggio, non credevo che ci fosse nulla di sbagliato nel modo in cui l’istruzione veniva impartita alle masse. Ho sempre sposato i luoghi comuni riguardo la scuola: serve per trasmettere una cultura generale, per aprire la mente, per sviluppare un approccio alla discussione critico e scientifico. Non mi sono mai chiesto _come_ la scuola si proponesse di portare avanti questi meravigliosi propositi.

Nell’ultimo anno e mezzo, però, non ho potuto fare a meno di notare come il nostro sistema scolastico sia assolutamente inadatto a perseguire gli scopi di cui sopra. Oserei dire, anzi, che la scuola vada nella direzione opposta: appiattendo tutte le differenze porta alla formazione di uomini senza alcuno spessore; calando giudizi come fossero caramelle, danneggia gravemente lo sviluppo dell’individuo.

Sì, lo so: sono un imbecille ingrato e non so quello che dico. Prima però abbiate almeno la bontà di leggere quello che quest’imbecille ha da dire, e date un’occhiata al documentario _La Educación Prohibida_, in cui parlano persone decisamente più competenti di me in materia.

Il titolo era troppo bello per non essere copiato.

## La critica

### I programmi scolastici

Come ho già detto, secondo molti uno dei meriti del sistema scolastico è quello di fornire una cultura generale agli studenti, preparandoli per una vita da cittadini consapevoli. Quest’argomento viene tirato in ballo con tanta forza e tanto spesso che ci siamo abituati ad accettarlo senza nemmeno metterlo in discussione.

Ora vi invito a riflettere su questo: vedete le tracce di questa cultura generale? Fermatevi per strada e interrogate cinquanta persone di mezza età su argomenti che dovrebbero aver affrontato al liceo. Chiedetegli se sanno cosa sia un logaritmo, o se abbiano un’idea, anche vaga, dell’origine del termine “Protestantesimo”. Chiedetegli delle differenze principali tra i concetti di amore di Dante, Petrarca e Boccaccio.

Ma soprattutto, cos’è la cultura generale? Si tratta di un concetto ridicolo nella sua astrattezza: potrei dirvi che per me cultura generale è conoscere la musica, che la maggior parte delle scuole insegna in maniera per niente soddisfacente. Potrei dirvi che cultura generale è saper cucinare (e allora sarei un’ignorante zappaterra). Non va bene, dite? Allora questo: cultura generale è conoscere le principali forze politiche in campo oggi.

Chi decide cosa insegnare nelle scuole e in base a quali criteri lo fa? Perché obbligare milioni di studenti a imparare a memoria decine (centinaia?) di date, nomi e luoghi a memoria, quando sono destinate a essere dimenticate una settimana dopo l’interrogazione?

Alcuni di voi potrebbero dire che le nozioni non sono che un pretesto, e che non è poi così importante ricordarle una volta fuori dal sistema, perché sono solo uno strumento per raggiungere uno scopo più alto. Quale scopo? E soprattutto, serve riempire la testa dei ragazzi di nozioni insipide e masticate da altri per perseguirlo?

### Lo studente e la fallacia ad auctoritatem

Ma supponendo anche che sia l’unico modo (e non lo è), mi pare ovvio che non stia funzionando. Documentatevi sul supporto che hanno ricevuto Di Bella e, più recentemente, Vannoni. Chiedete al cittadino medio cosa pensi dell’omeopatia e probabilmente vi dirà che funziona, perché una volta la figlia del panettiere di suo cugino aveva il raffreddore ed è riuscita a curarlo. Chiedetegli dei vaccini, e una buona percentuale vi dirà che causano l’autismo.

Com’è possibile che certe baggianate abbiano trovato terreno fertile nonostante la _capillare_ educazione portata avanti dal sistema scolastico?

> La verità è che gli studenti non partecipano, in alcun momento e in alcun modo, al loro stesso processo educativo.

Al contrario, fin dall’inizio lo studente impara a trattare le parole dell’insegnante come assiomi indimostrabili e inconfutabili. A che serve impegnarsi nella ricerca personale quando tutta la conoscenza di cui si ha bisogno è comodamente disponibile nei libri di testo?

Questo è un modo di avvicinarsi alla conoscenza di cui risente anche il più ribelle e alternativo degli studenti. Anzi, paradossalmente quella dell’affidamento cieco alle autorità è la stessa logica fallace che genera credenze sciocche e teorie del complotto varie. Si cerca sempre la risposta più semplice a fenomeni complessi perché per vent’anni le risposte sono state proprio là, a qualche pagina di distanza. Ma una volta uscito dal sistema scolastico, terrorizzato dalla difficoltà della ricerca e dalla totale assenza di punti di riferimento, il cittadino medio cerca un appoggio in figure autoritarie che gli offrano soluzioni semplici, rapide e indolori.

Quello che la scuola fallisce miseramente nell’impartire è dunque il senso critico, alla base di un’educazione equilibrata. Lo studente non è un esploratore, ma solo una scatola vuota da riempire con la maggior quantità di informazioni possibile, senza guardare alla qualità dell’insegnamento. Tante idee ma terribilmente, e forse irrimediabilmente, confuse.

## Il Giudizio Universale

> “Ciascuno di noi è un genio. Ma se si giudica un pesce dalla sua abilità di arrampicarsi sugli alberi, quello passerà tutta la sua vita credendosi stupido.” (Albert Einstein)

Esistono sette tipi di intelligenza: linguistica, logico-matematica, spaziale, musicale, corporeo-cinestesica, interpersonale e intrapersonale. Una scuola ideale dovrebbe valutare ogni studente singolarmente, in modo da capire quali siano le sue attitudini e, di conseguenza, il percorso più adatto.

Invece, in maniera simile a quanto avviene con i programmi scolastici, gli insegnanti usano lo stesso criterio di giudizio per tutti gli studenti. Ci si aspetta, insomma, che tutti (lo ripeto: _tutti)_ abbiano le stesse conoscenze e le stesse capacità, tutto questo in nome di una non meglio definita idea di “competenze basilari”.

Questo porta a una folle e inutile competitività, una gara dove lo studente, anche quello a cui non interessa nulla della materia, sfrutta ogni sorta di tecnica (lecita o meno) per arrivare primo, o quantomeno per raggiungere il minimo necessario a non essere considerato un fallito.

La competitività, a sua volta, genera ansia e depressione. Ho visto troppi ragazzi distrutti dai giudizi sprezzanti degli insegnanti, e spesso anche degli stessi genitori, da cui si aspettavano invece protezione e comprensione. Alcuni hanno tentato il suicidio, o hanno minacciato a più riprese di farlo. Mi rifiuto di credere che sia una tappa naturale o necessaria, o che ci sia qualcosa di sbagliato in queste persone.

In difesa dello _status quo_ si è soliti ripetere che nella vita ci si trova spesso a dover fare cose spiacevoli. Questa è un’idiozia di notevoli proporzioni.

> Un lavoro fatto senza entusiasmo è un lavoro fatto male.

L’unico modo per motivare qualcuno a farlo è usare gli odiosi e inefficaci strumenti della paura e della minaccia.

Sarà questo che la scuola si prefigge di insegnare? Che le cose vanno fatte indipendentemente dalla volontà di farle? Ottimo modo di creare generazioni di lavoratori frustrati, che sopravvivono piuttosto che vivere.

## **Autorità e autorevolezza**

> “Nessuna moralità può fondarsi sull’autorità, anche se l’autorità fosse divina.” (Alfred Jules Ayer)

L’insegnante autoritario:

- diffonde odio;
- provoca terrore dell’errore;
- guarda che lo studente lo segua;
- non si cura dei propri studenti;
- è una presenza tanto marginale quanto fastidiosa.

L’insegnante autorevole:

- ispira rispetto;
- provoca vergogna dell’errore e tensione al miglioramento;
- guarda che ci sia motivo di seguirlo;
- conosce i propri studenti meglio di quanto facciano loro stessi;
- è un modello, un punto di riferimento per il futuro.

Potrei continuare, ma credo che la differenza sia chiara.

A tutti gli insegnanti chiedo questo: cercate di essere molto meno autoritari e molto più autorevoli. Nel lungo termine ne vedrete senza dubbio gli effetti. Non commettete l’errore di pensare che tutti gli studenti siano stupidi, o svogliati, o irrispettosi; ricordate che un individuo viene plasmato dall’ambiente che lo circonda.

> Sforzatevi di plasmare.

Costituite un esempio positivo. Siate affascinanti, ammaliate gli studenti, stregateli. Tutto, purché rimangano attaccati a voi.

Se avete scelto questo lavoro senza motivo, ritiratevi ora, prima che sia troppo tardi.

Se l’avete fatto con uno scopo, ricordate a voi stessi quello scopo ogni mattina, quando vi alzate dal letto. Dev’essere la prima e l’ultima cosa a cui pensate, il centro della vostra esistenza. Non permettete che l’insegnamento divenga noioso o frustrante per voi, perché condannereste anche i vostri studenti.

# La proposta

La scuola moderna si basa sul modello educativo prussiano, il cui scopo era il controllo e l’indottrinamento delle masse, oltre alla preparazione dei cittadini per un’imminente guerra. Per questo molti studenti sono soliti paragonare la scuola a una prigione, un’entità violenta e limitante.

Tutto questo deve finire. Bisogna demolire e ricostruire la scuola se vogliamo demolire e ricostruire il nostro mondo.

## Delocalizzazione della scuola, costituzione di un’ecosistema

Lo stesso concetto di edificio scolastico è fallace perché implica l’idea di un’educazione segmentata e discontinua, un processo che inizia e finisce all’interno delle mura scolastiche.

Inoltre, questo avviene in un panorama lavorativo che sembra abbracciare sempre più il telelavoro e altre soluzioni flessibili: ai lavoratori viene ora offerta (in Italia solo da poco, all’estero da molto più tempo) l’opportunità di essere padroni del proprio tempo. Perché mai gli studenti dovrebbero restarne esclusi?

Questo non significa che sia necessario demolire fisicamente le strutture scolastiche, le quali anzi possono servire da punto di appoggio, ritrovo e riunione sia per gli studenti che gli insegnanti. Ma l’insegnamento vero e proprio dovrebbe avvenire sempre al di fuori di tali strutture, in un ambiente ben più consono alla sperimentazione.

## Abolizione dei programmi ministeriali

Ho già parlato di come i programmi calati dall’alto siano limitanti, superflui sotto alcuni aspetti e incompleti sotto altri, oltre a non tenere in alcun modo conto delle diverse attitudini, esigenze e passioni di ogni singolo individuo.

Del resto, sono pur necessarie delle fondamenta, un punto di partenza, un’alfabetizzazione. Tale percorso comune a tutti gli studenti dovrebbe essere ridotto al minimo, se non, laddove possibile, eliminato del tutto. Rendere lo studente, nel più breve tempo possibile, il protagonista e l’autorità della propria educazione.

Questo è il modo in cui gli esseri umani imparano naturalmente: da sé. Non c’è alcun bisogno di forzarli, minacciarli o ricattarli. Dategli solamente gli strumenti e l’ambiente adatto all’apprendimento e lasciate che quella meravigliosa macchina che è il nostro cervello faccia il resto. Direi anzi che non è possibile per un essere umano rifiutarsi di imparare: in ogni istante i suoi neuroni sono al lavoro ed elaborano informazioni con capacità a cui i moderni supercomputer possono, per il momento, solo aspirare.

Dannato sia il momento in cui abbiamo pensato che fosse cosa giusta interrompere questo naturale flusso per inserirci la _nostra_ idea di conoscenza.

## L’educazione attraverso l’esperienza

Uno studente al primo anno di università ricorda (seppur vagamente) ciò che ha imparato al liceo, ma non ne ha alcuna esperienza.

L’esperienza è fondamentale per l’apprendimento. In principio sta l’azione, poi viene la conoscenza. Il nostro sistema scolastico è riuscito a eliminare completamente il ruolo del corpo nell’apprendimento, fatta eccezione forse per i primissimi stadi. Sforziamo la mente inutilmente e non ci rendiamo conto di quanto lontano potrebbero portarci i nostri sensi.

Peraltro l’esperienza insegna a riconoscere e correggere l’errore, a gestire situazioni di crisi, a relazionarci con altri esseri umani in maniera sana e serena. Si tratta di abilità che nessun insegnante e nessun libro di testo potranno impartire con il solo uso della parola.

## Figura dell’insegnante

Mi rendo conto del perché una riforma così profonda del sistema educativo spaventi molti: di fronte a cambiamenti di tale portata viene spontaneo chiedersi quale sia il ruolo degli insegnanti.

Invece di agire come semplici dispensatori di concetti, gli insegnanti saranno chiamati a uno scopo ben più alto: dovranno accompagnare lo studente piuttosto che indottrinarlo. Dovranno imparare a relazionarsi con lo studente, che non sarà più una scatola vuota da riempire secondo il programma stabilito, ma un individuo con una personalità, una dignità e delle inclinazioni ben precise. Sta all’insegnante recepire queste inclinazioni e aiutare lo studente a seguirle, supportandolo sia nella crescita personale che nell’apprendimento della materia.

In nessun momento l’insegnante dovrà prendere il controllo di questo processo, togliendo allo studente il piacere di imparare. Sarà, anzi, compito di quest’ultimo costantemente ricercare e modificare il proprio percorso, pagando in prima persona i propri errori.

## Libera circolazione delle idee

D’altra parte il concetto di insegnante, in questa scuola ideale, verrebbe meno: oggi si ha questa convinzione che agli insegnanti non sia rimasto nulla da imparare, quando ci sono così tanti campi da approfondire nello scibile umano che una sola persona, molto probabilmente, non sarebbe mai in grado di comprenderli tutti.

Lo studente dovrebbe apprendere dall’insegnante tanto quanto l’insegnante dallo studente. Non è necessario che questo apprendimento riguardi esclusivamente la materia trattata perché, com’è già stato detto, la mente non può _scegliere_ cosa apprendere: è un processo naturale e istintivo.

Per attuare questa proposta è necessario, ovviamente, che gli insegnanti si pongano come pari nei confronti degli studenti, senza per questo rinunciare al rispetto che si deve a ogni essere umano.

## Rimozione delle fasce d’età

Mio padre racconta spesso di come abbia sostenuto l’esame di terza media insieme a un cinquantenne che non aveva avuto l’opportunità di studiare e, vergognandosene profondamente, voleva a tutti i costi rimediare.

Inutile dire che non gli sarebbe stato possibile studiare in una scuola pubblica perché la nostra società non lo avrebbe mai accettato. A undici anni la prima media, a quattordici il liceo, e così via. Siamo così legati a questi schemi che ci pare assurdo che qualcuno possa scegliere di uscirne fuori per sopperire a una mancanza o per approfondire la propria conoscenza in un determinato campo.

Che senso ha tutto questo? Molti esperti dell’educazione affermano che quello dell’apprendimento non sia un processo lineare: se ci sono dieci passi è possibile che uno studente salti dal passo tre al passo sette in sei mesi, così come è possibile che impieghi tre anni per percorrere il passo successivo e un anno per gli ultimi due. Imporre delle limitazioni, sociali o legali che siano, non fa che diminuire le opportunità degli studenti.

Sogno una scuola suddivisa per materie, non per anni. Una scuola dove sia possibile avvicinarsi a un determinato argomento senza vergognarsi della propria ignoranza. Una scuola dove sia possibile apprendere in libertà.

# Conclusioni

Il sistema scolastico moderno non funziona. La colpa non è da attribuire ai singoli componenti, ma a quella refrattarietà al cambiamento che aleggia intorno a una parte così complessa e delicata della nostra società. Siamo noi a impedire il cambiamento, ogni volta che scegliamo di sopportare, anche solo per un secondo di più, lo stato delle cose.

In questo testo probabilmente non sono riuscito neanche a scalfire la superficie di tutti i problemi che affliggono la scuola. Non pretendo di avere una visione del tutto né, in tutta onestà, l’esperienza per trattare quest’argomento in maniera esaustiva. Mi sono solamente limitato a riportare le mie impressioni, dando sfogo a certe idee che già da un po’ vagavano nella mia mente, in trepidante attesa di essere messe su carta.

Se vogliamo cambiare le cose bisogna agire in maniera costruttiva. Un’educazione sostenibile non è solo possibile: è già stata implementata. In Spagna, in Africa, in America Latina e persino nel nostro Paese, dei modelli educativi alternativi vengono impiegati con successo ogni giorno; negli Stati Uniti molti genitori hanno scelto di educare i propri figli a casa (_homeschooling_) e ottengono ottimi risultati.

L’educazione è meravigliosa. Non permettiamo oltre che ci venga proibita.
