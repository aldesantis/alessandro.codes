---
aliases:
  - Akram
excerpt: >-
  Capitò un giorno che durante le sue peregrinazioni, Akram giunse in un piccolo
  villaggio nel nord della Spagna. O del Portogallo. Insomma, lì da quelle
  parti. Parlavano spagnolo. O portoghese. Insomma, una delle due, ché
  distinguerle è difficile se non ci si è fatto il callo e se non si viaggia il
  mondo come faceva Akram.
publish: 'false'
publishedOn: 2016-02-04T00:00:00.000Z
status: evergreen
title: Akram
---
Capitò un giorno che durante le sue peregrinazioni, Akram giunse in un piccolo villaggio nel nord della Spagna. O del Portogallo. Insomma, lì da quelle parti. Parlavano spagnolo. O portoghese. Insomma, una delle due, ché distinguerle è difficile se non ci si è fatto il callo e se non si viaggia il mondo come faceva Akram.

Insomma, arrivò in questo piccolo villaggio, dicevamo. E stavamo per dire che era minuscolo, ma che il cuore degli abitanti era grande. Ci avresti messo il modo intero, in ognuno di quei cuori, e sarebbe avanzato spazio per qualche mendicante venuto da terre lontane.

E un cuore grande avevano i due vecchi che lo ospitarono per due settimane. Per due settimane gli diedero da dormire, da bere e da mangiare. Non aveva dovuto chiedere, o pregare, o raccontare, o spiegare. No. Aveva bussato. Avevano aperto. Tanto era bastato. Come un figlio che torna a cassa, dopo una guerra, lo avevano accolto. Con la stessa cura e lo stesso riserbo.

Se non parlavano molto, era perché non ne avevano bisogno. Avevano un modo tutto loro di comunicare, come se ogni momento del giorno della settimana del mese dell’anno della vita avesse per loro un significato. Uno. Uno solo. Inequivocabile. Già scoperto.

È banale, sì. Di una banalità affascinante, però. Quale coppia sposata da cinquant’anni o giù di lì non si conosce come uno conosce le proprie tasche?

(E sì, è banale che siano sempre le proprie tasche che uno conosce. Banale e innaturale. Vi capita mai di infilare una mano in tasca e rendervi conto che quella tasca per voi è sempre stata un angolo sconosciuto oscuro e ineffabile dell’universo? A me capita. E penso che questa predilezione per le tasche e i luoghi comuni abbia un che di malato. Ma sto divagando.)

Eppure era proprio così: si conoscevano come conoscevano le proprie tasche.

(Che poi di tasche la vecchia nella gonna non ne aveva, ma questo è un altro discorso e sto divagando di nuovo.)

Fu così che loro non seppero mai nulla di Akram e Akram non seppe mai nulla di loro, ma ogni mattina aveva la colazione e ogni pomeriggio il pranzo e ogni sera la cena e ogni notte un letto. E ogni giorno, mai una parola e solo sguardi e solo respiri.

* * *

Il giorno del suo arrivo, Akram aveva notato la donna sul mare.

Il secondo giorno l’aveva notata ancora, e stavolta ella si era fatta notare più insistentemente.

Il terzo giorno se ne era invaghito.

Il quarto giorno se ne era innamorato.

Il quinto giorno aveva fantasticato su di lei.

Il sesto giorno aveva preso la decisione inamovibile di parlarle.

Il settimo giorno quella inamovibile di fuggire con lei.

L’ottavo giorno la donna non c’era.

Il nono giorno si era reso conto di non avere le parole.

Il decimo, l’undicesimo e il dodicesimo giorno aveva cercato le parole.

Il tredicesimo giorno aveva trovato le parole.

Il quattordicesimo giorno, infine, andò. Ma mentre andava, accadde qualcosa.

Accadde

che la vecchia

parlò.

“Non andare.”

Due parole. Due parole che non erano di lei. Cioè, le corde vocali erano sue e la voce chissà magari pure e l’aria era probabile che l’avesse inspirata proprio lei ma non era lei che parlava, non so se mi spiego.

“Perché?”

“Non andare.”

Akram sentiva un debito di riconoscenza nei confronti della coppia che lo aveva nutrito e ospitato.

Fissò gli occhi di lei. Il terrore.

Fissò gli occhi di lui. Il vuoto.

Akram andò.

Loro non dissero nulla, e la porta si chiuse alle sue spalle.

* * *

Freddo. Lo era il mare.

Intimorito. Lo era Akram.

Bellissima. Lo era la donna.

Più bella di ogni altra.

Innaturalmente bella. Maledettamente bella. Così. Maledettamente. Bella. Bella da far paura.

Doveva essere sua.

Sarebbe stata sua.

Una mano che si solleva. L’intrapredenza di Akram che si dissolve. Non che fosse uno poco intraprendente, Akram (chi mai deciderebbe di fare di una sconosciuta il motivo della propria esistenza?). La risolutezza. La risolutezza con cui quella mano era stata sollevata. Quella lo fermò. Come se lei conoscesse lui e i suoi antenati e l’umanità intera, e non avesse con nessuno di loro niente a che spartire.

“No.”

“No?”

“No.”

Un portento. Quella donna era un portento.

“Perché no?”

Occhi che incontrano i suoi, smeraldi taglienti e indistruttibili. E dolore che esplode in una follia, in un orgasmo di colori. Ogni centimetro del suo corpo percorso da quel folle dolore. Ogni anfratto delle sue membra scosso da quel doloroso orgasmo.

Sofferenza. Ed estasi.

Estasi e sofferenza.

* * *

Andò, così com’era arrivato, il dolore andò via. Il piacere andò via, dissolto nell’etere che ancora vibrava.

Ma la donna, lei rimaneva. Lei e i suoi occhi sbarrati, e più nulla della convinzione che vi era all’inizio. Solo stupore e pietà.

“Tu…”

“Sì…”

“Tu sei ancora qui…”

“Sì…”

“Io ti amo.”

“Sì?…”

E pelle. Finalmente quella pelle. Quanto l’aveva bramata, voluta, desiderata. Quanto aveva voluto quelle labbra e quegli occhi e quelle braccia. Pelle come seta e occhi come smeraldi e mani callose che si perdono tra capelli dorati e morbidi, quei capelli che erano la salvezza di un viandante, quelle mani la salvezza di una strega.

“Tu ce l’hai fatta.”

“…”

“Tu hai resistito.”

“…”

“Tu hai lottato.”

“…”

“Io ti amo.”

E tutto da capo.

Una coppia che si allontana sulla spiaggia. Un viandante e una strega e una maledizione.

E sofferenza, sì.

Ma estasi, anche.

Estasi e sofferenza.
