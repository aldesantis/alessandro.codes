---
aliases:
  - 'Il Milite Ignoto: Prologo'
excerpt: ''
publish: 'false'
publishedOn: 2014-09-01T00:00:00.000Z
status: evergreen
title: 'Il Milite Ignoto: Prologo'
slug: il-milite-ignoto
---
**Non dimenticherò mai i suoi occhi.** Finché avrò fiato per urlare, finché l’ultima, infinitesimale particella di vita non mi abbandonerà, quella memoria non mi darà pace. Continuerò a immaginarli, a rimuginare su come le cose sarebbero andate diversamente, se solo avessi voluto, e a contemplare la debolezza di noi piccoli, crudeli, patetici esseri umani. E non smetterò di svegliarmi nel cuore della notte, con le sue urla nelle orecchie e le lacrime a segnarmi il viso.

Ma va bene così. Non voglio dimenticare, perché l’hanno fatto tutti. Se anche alla mia mente sfuggisse l’orrore, cosa rimarrebbe di ciò che è stato? E chi ricorderebbe ciò che non deve più essere? Siamo lesti a trionfare per la più piccola vittoria e così riluttanti a piangere per una disastrosa sconfitta; allo stesso modo, ci viene naturale celare tutti gli orrori compiuti nel nome di un bene più grande, non importa quanto ipocriti i perpetratori o quanto irraggiungibile la meta.

Voglio che le mie memorie siano l’unica testimonianza, l’ultimo baluardo contro la meschinità delle azioni umane, il ponte che tiene il viandante sospeso sul baratro. Mi sento in dovere di ricordare, se non altro per omaggiare tutti quelli che hanno cercato di salvarci e ne hanno ottenuto solo sofferenza.

Voglio ricordare lui, quel miserabile giovane uomo di cui non ho mai appreso il nome, l’involontario e ignoto milite della Resistenza. Le nostre vite si sono incrociate per il più breve degli istanti, eppure da quell’incontro è dipeso così tanto. Mi auguro che la sua anima trovi conforto in questo; la sua sofferenza ha piantato il seme della rivoluzione, il suo sacrificio mi ha fatto prendere coscienza, mi ha obbligata a riscoprire l’umanità che avevo perduto.

Voglio ricordare lei, Christine, a cui non ho mai potuto chiedere scusa per la mia codardia. Quando finalmente ho capito, era troppo tardi. Per tutto. Non credo che potrò mai perdonarmelo. Ho commesso molti errori nella mia vita, ma ho sempre avuto l’occasione di rimediare. Non quella volta. Non con Christine. Porterò questa consapevolezza con me nella tomba.

Voglio ricordare gli uomini e le donne coraggiosi che hanno combattuto fin dall’inizio, quando io ero cieca alle violenze che si compivano tutt’intorno. Sono i veri eroi di questa storia; non io, che sono stata _costretta_ ad agire da un fato che si è preso gioco di me con incredibile ironia (e, nel farlo, mi ha salvato). Loro, impavidi, sprezzanti del pericolo, guidati da un ideale più grande di tutti noi, più grande forse dell’umanità intera. Mi hanno ispirato ad agire allora e continuano a farlo ancora adesso.

Ma mi sto dilungando; non voglio che la riflessione si trasformi in inazione, almeno quest’ultima volta. Che questo monito cominci, allora. Mi auguro che sappiate farne buon uso.
