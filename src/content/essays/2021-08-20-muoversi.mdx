---
aliases:
  - Sul bisogno di muoversi
excerpt: >-
  "Nei miei ricordi, mio padre esiste in una sola posizione: quella orizzontale
  sul divano. Non è solo un uomo pigro - è affetto da quel tipo di pigrizia che
  porta allo spegnimento del cervello. Io esisto in movimento."
publish: 'false'
publishedOn: '2021-08-20'
slug: muoversi
status: evergreen
title: Sul bisogno di muoversi
---
# Sul bisogno di muoversi

A volte mi chiedo se dietro a questa mia attività costante, a questa smania incontenibile di dover sempre fare qualcosa, di dover scrivere pulire leggere consumare sistemare produrre organizzare, ecco mi chiedo se dietro questa necessità non si celi qualcosa di più profondo.

Al riguardo ho diverse teorie, tutte ugualmente valide ma soprattutto non esclusive.

## Teoria numero 1

Che io stia scappando da qualcosa.

Se è così, da cosa scappo? Qual è la verità che mi insegue e che io spero di schivare tenendo la mia vita in quest’ordine precario?

Soprattutto, che succederebbe se mi fermassi?

## Teoria numero 2

Che io stia prendendo le distanze da mio padre. Nei miei ricordi, mio padre esiste sempre in una sola posizione, quella orizzontale, e in un solo luogo, il divano.

Con questo non voglio dire che mio padre sia un uomo pigro; lo è, ma non è questo il punto.

Il punto è che mio padre _esiste per me_ come uomo pigro, e cos’altro importa?

Non solo è un uomo pigro, ma è affetto da quel tipo di pigrizia, quello che porta allo spegnimento del cervello, all’abnegazione di sé, all’incuria, che io da sempre aborro.

Esisto in movimento, io. Se non mi muovo, io non esisto.

## Teoria numero 3

Che io abbia paura di morire.

Che io abbia paura di morire non avendo vissuto all’altezza delle mie aspettative.

È da anni che sento che la morte verrà a chiedermi conto di come ho speso la mia vita.

Passo un secondo senza essere impegnato in qualcosa di utile (utile per chi?), e sono subito dolorosamente consapevole dei minuti che mi cadono addosso e che non torneranno più, e sento il peso del mio giudizio su me stesso.

La verità è che forse sarebbe più piacevole rilassare il mio giudizio su me stesso.

## Teoria numero 4

Che io cerchi di controllare l’incontrollabile.

Non è una novità che io abbia problemi con gli aspetti dell’universo che non posso controllare.

Sospetto che voler avere il controllo totale del mio tempo e non lasciarlo mai al caso sia ancora un altro modo per me di sentirmi padrone della mia vita, per rendere chiaro a me stesso che non ho intenzione di lasciare nulla al caso.

## Teoria numero 5

Una forma di autismo ad alto funzionamento. Chissà, magari l’Asperger.

By [Alessandro Desantis](https://medium.com/@aldesantis) on [August 20, 2021](https://medium.com/p/d53583c4646).

[Canonical link](https://medium.com/@aldesantis/sul-bisogno-di-muoversi-d53583c4646)

Exported from [Medium](https://medium.com) on February 1, 2025.
