---
aliases:
  - Il caso dell’orsa Daniza
excerpt: >-
  "La teleanestesia è già difficile in condizioni normali - il peso, l'età e lo
  stress dell'animale influiscono sulla dose. Gli orsi evitano l'uomo finché non
  scoprono la propria forza. Dopo, ogni persona diventa preda."
publish: 'false'
publishedOn: 2014-09-15T00:00:00.000Z
status: evergreen
title: Il caso dell’orsa Daniza
slug: daniza
---
Ho sempre trovato che gli italiani fossero un popolo curioso. Fino a una settimana fa nessuno aveva la più pallida idea che ci fossero degli [orsi in Trentino](http://www.orso.provincia.tn.it/). Ora corrono tutti alla tastiera per denunciare la [pessima gestione del progetto di ripopolamento](http://www.wired.it/attualita/ambiente/2014/09/11/morte-daniza-fallimento-dei-progetti-ripopolazione/) (con quali dati?) e, ovviamente, l’orsicidio (quelli della Crusca mi odieranno) di Daniza. In questi giorni sono nate sulla Rete vere e proprie [teorie del complotto](http://www.lultimaribattuta.it/8400_complotto-dietro-luccisione-dellorsa-daniza): volevano farla fuori, l’anestesia non è mai stata nei loro piani, non ci sono più le mezze stagioni e come se non bastasse piove, governo ladro!

Dalla parte diametralmente opposta della barricata ci sono i benaltristi, quelli che “vi scandalizzate per un’orsa e poi ve ne fregate della gente che muore, del Paese che cola a picco e… ommioddio, avete visto il nuovo iPhone?!”, che si ergono a giudici sommi delle battaglie giuste e ingiuste, che decidono per tutti cosa valga la pena di essere pensato, scritto e parlato. Concordo sulla mancanza di empatia nella nostra specie; non penso che la soluzione sia una riduzione dell’empatia che abbiamo per le altre e che concorre a renderci unici.

Sfortunatamente la verità è piuttosto lontana da quella che gli animalisti dell’ultima ora dipingono, e la morte di un animale in circostanze simili è, a mio avviso, argomento di cui valga sempre la pena dibattere, seppur con una certa moderazione e mantenendo un atteggiamento critico nei confronti di tutte le parti coinvolte.

Questa è la sintesi della questione. Chi fosse in cerca di un resoconto più dettagliato può continuare a leggere.

## Il primo incontro

La mattina di Ferragosto Daniele Maturi, un cercatore di funghi che si era appostato per osservare Daniza e i suoi due cuccioli, è stato [aggredito dall’orsa](http://www.meteoweb.eu/2014/08/cercatore-funghi-aggredito-orso-in-trentino/312334/) in una colluttazione da cui è uscito relativamente illeso.

Ovviamente, del tutto estranei all’empatia verso membri della stessa specie, gli animalisti si sono subito scagliati contro il fungaiolo, accusandolo di aver violato il territorio dell’orsa. Questi sono gli stessi animalisti che auspicano l’estinzione della razza umana e la conquista del mondo da parte dei quadrupedi. Quando gli si suggerisce di suicidarsi per compiere il primo passo verso questo glorioso obiettivo, però, rispondono prontamente che loro _non possono_ essere i primi ad andarsene perché devono dedicare le proprie vite a ostacolare tutti quelli che non condividono la loro stessa passione verso i simpatici amici pelosi. Ogni volta che assisto a farneticazioni simili sento una vocina che urla “armiamoci e partite!”.

## La cattura e i motivi

Prima di intraprendere il progetto di ripopolamento (che, per chi fosse allergico ai fatti, ha permesso di introdurre ben cinquanta esemplari), il Ministero dell’Ambiente aveva stretto un [patto con la cittadinanza](http://www.ansa.it/web/notizie/canali/energiaeambiente/acqua/regioni/2014/07/18/trentino-per-orsi-dannosi-cattura-o-abbattimento_8ae1fa90-ea72-4a29-a2d0-2031ce974dc7.html): in caso di attacco contro l’uomo, l’orso responsabile sarebbe stato catturato o, in casi estremi, abbattuto.

Ma perché un orso che attacca un essere umano dovrebbe essere catturato, se l’attacco è stato causato da una situazione straordinaria come quella in cui si è trovata Daniza? Non basterebbe evitare che la situazione si ripeta per scongiurare la possibilità di ulteriori attacchi?

No, non basterebbe, e vi spiego perché. Gli orsi [non sono molto aggressivi verso l’uomo](http://en.wikipedia.org/wiki/Bear#Relationship_with_humans), generalmente, perché non lo conoscono e non sanno di cosa sia capace. Così, nel dubbio, preferiscono evitare il conflitto. Daniza, però, si è trovata in una situazione (a sua vista) disperata, ed è stata costretta a intervenire per proteggere i propri cuccioli. Non l’ha fatto perché fosse particolarmente aggressiva; qualunque suo simile, nelle stesse circostanze, si sarebbe comportato ugualmente. La sua poca famigliarità con l’essere umano è probabilmente ciò che ha salvato il nostro amico fungaiolo.

Quando è riuscita a mettere in fuga l’uomo, però, si è resa conto per la prima volta della propria forza (o della nostra debolezza, fate un po’ voi), e ha perso quella paura che prima le suggeriva di stare alla larga dalle persone. In quel momento, agli occhi di Daniza, ogni uomo è diventato una potenziale preda. Non è un caso che la maggior parte degli attacchi avvengano in aree dove gli orsi sono abituati alla presenza umana.

Per questo motivo, in seguito all’attacco, è iniziata la ricerca dell’orsa Daniza con l’intento di catturarla, [come ha scritto l’assessore Dallapiccola su Twitter](https://twitter.com/dallapiccola_mi/status/500536128332890112). C’era la possibilità che l’orsa venisse abbattuta, ma [solo se si fosse rivelata una minaccia](http://www.quotidiano.net/daniza-orsa-abbattuta-1.127869) imminente per gli operatori, il che mi sembra piuttosto ragionevole.

## Le dinamiche dell’uccisione

L’11 settembre, dopo quasi un mese dall’attacco, si è finalmente presentata l’opportunità di catturare l’orsa Daniza. Sfortunatamente, [l’anestesia somministrata all’animale si è rivelata fatale](http://www.repubblica.it/ambiente/2014/09/11/news/morta_l_orsa_daniza_non_sopravvive_alla_cattura-95490478/) e Daniza è morta. Si è deciso di passare all’anestesia perché l’orsa e i cuccioli avevano evitato le trappole che erano state piazzate nei giorni precedenti.

A questo punto si è scatenato il putiferio che avevo anticipato qualche paragrafo più su: la Rete si è divisa tra quelli che accusavano gli operatori di incompetenza e quelli che gridavano al complotto. Poi c’era un gruppetto, di cui facevo parte anch’io, che con voce debole e timida che suggeriva di aspettare le dovute indagini sull’accaduto prima di puntare il dito.

Ora, esasperato da tanta arrogante violenza, ho deciso di uscire dal silenzio in cui avevo preferito rinchiudermi finché le cose non fossero state un po’ più chiare, in parte anche perché ho appreso alcune cose interessanti che ho ritenuto degne di condivisione.

In primo luogo, l’errore che ha portato all’uccisione di Daniza, a meno che non sia stato _davvero_ grossolano (e non credo, o si sarebbe già scoperto), non poteva essere evitato. La teleanestesia (che, mi spiace deludervi, non è l’anestesia fatta col pensiero, come credevo anch’io) [è già difficile in condizioni normali](http://www.lastampa.it/2014/09/12/societa/lazampa/morte-dellorsa-daniza-veterinari-anestesia-rischiosa-senza-controlli-preventivi-NUi78l432adNs9d2LgwxHJ/pagina.html), perché il peso, l’età e le condizioni fisiche dell’animale (stress, problemi cardiaci e metabolici), fattori non sempre facilmente prevedibili, possono influire sensibilmente sulla dose da somministrare.

A chi sospetta il complotto, invece, chiedo: pensate davvero che in Trentino sarebbero stati così stupidi da credere che non ci sarebbe stata alcuna ripercussione per la morte di Daniza, se solo fosse sembrata un incidente? Pensate che non sappiano quanto la gente si lasci andare a fantasie e sentimentalismi di ogni genere quando sono coinvolti degli animali? Ma soprattutto, su quali basi asserite che l’intenzione fosse fin dall’inizio di uccidere l’orso? E secondo quale logica malata le stesse persone che hanno fortemente voluto e messo in atto un difficile progetto di ripopolamento che ha avuto un successo ineguagliato dovrebbero ora mettersi a uccidere gli orsi che hanno introdotto? Sarebbe quantomeno curioso, non credete?

## I prossimi passi

Denunciati tutti gli estremismi che inevitabilmente accompagnano vicende del genere, sono comunque convinto che sia necessaria un’indagine approfondita sugli eventi che hanno riguardato Daniza. Pochi giorni fa è stata effettuata [l’autopsia](http://www.ansa.it/web/notizie/canali/energiaeambiente/natura/2014/09/12/eseguita-autopsia-daniza-risultati-tra-qualche-giorno_7e4ddfa9-4200-4b58-ae02-a218de320d57.html), e tra non molto dovremmo avere i risultati che determineranno una volta per tutte la causa della sua morte. Se ci sono dei responsabili è giusto che vengano puniti come previsto dalla legge, così come è giusto che vengano giudicati da persone con un minimo di competenza in materia piuttosto che dall’_infallibile_ tribunale popolare, dove quello di “libero sospetto” è un concetto spesso straniero.

Lo stesso cercatore di funghi da cui è partito tutto dovrebbe essere redarguito sulla condotta da tenere in presenza di animali di una simile stazza. Con le proprie azioni ha messo in pericolo la propria vita e quella degli altri cittadini, oltre che provocato la morte di un animale protetto causando un grave danno alla comunità. Senza dubbio non merita [le minacce](http://www.lastampa.it/2014/09/12/societa/lazampa/il-fungaiolo-dopo-laggressione-insulti-e-minacce-non-ce-la-faccio-pi-F29ALqd5G5dqKoeRLcrbQM/pagina.html) che gli arrivano da ogni dove. Sarebbe invece doveroso, se non fosse già stato fatto, intraprendere dei progetti di educazione ai comportamenti da mettere in atto per delle scampagnate _bear-free_.

Infine, forse il Ministero dell’Ambiente e la provincia di Trento dovrebbero riconsiderare le misure di trasparenza, sicurezza e monitoraggio adottate nell’ambito del progetto di ripopolamento, per garantire, nell’interesse di tutti, la sicurezza sia della cittadinanza che degli orsi.
