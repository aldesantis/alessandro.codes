---
aliases:
  - Sul privilegio di soffrire
  - Sul privilegio di\_soffrire
excerpt: ''
publish: 'false'
publishedOn: '2015-09-27'
slug: soffrire
status: evergreen
title: Sul privilegio di soffrire
---
Non sono molti quelli che ancora possono permettersi il privilegio di soffrire.

Soffrire per qualcosa o per qualcuno.

Soffrire perché lei è innamorata di un altro, perché non importa quanto tu la ami, non importa se un po’ le piaci, non importa se, in fondo, lui non la merita: sarai sempre un intruso nella sua vita.

Soffrire per un progetto fallito, _quel_ progetto, quello in cui avevi messo l’anima, quello che ti ha tenuto sveglio un’intera settimana, i giorni e le notti passati a bere caffè annacquato da un bicchierone di carta, proprio come nei film americani. Assistere alla sua crescita e al suo declino.

Soffrire per un amico perduto per una svista, per l’orgoglio, per la stupidità tua, sua o di entrambi o per il destino, e sapere che le vostre strade non si incroceranno mai più, che il vostro momento è passato.

Soffrire per la nostalgia di casa, perché in fondo le radici sono importanti e lo diceva pure la Santa ne _La grande bellezza_, perché ti manca il calore di ciò che è famigliare e la tranquillità della tua routine, e tua soltanto.

Soffrire anche per la lontananza da quella che è diventata casa dopo una sola settimana, perché ti mancano il profumo del mare, i tramonti e il verso dei gabbiani che sfrecciano all’orizzonte, il gelato ogni pomeriggio e la leggerezza d’animo, perché tutte le cose belle finiscono ma solo questa avresti voluto davvero tanto che durasse in eterno.

Soffrire perché ti pare che ti manchi uno scopo, perché nulla di quello che fai avrà un qualche significato tra cento anni e spesso nemmeno tra dieci, perché gli altri realizzano opere grandiose e vivono vite grandiose mentre tu sei essenzialmente inutile.

Soffrire perché fuori piove e tu stai uno schifo anche se fingi che ti piaccia e ti ricordi tutti i motivi per cui la tua vita fa schifo, perché non sopporti di essere metereopatico, che qualcosa al di fuori abbia il controllo di qualcosa dentro.

Soffrire perché tutto quello che per gli altri è semplice per te è un’impresa titanica e sai che fallirai dieci, cento, mille volte prima di riuscire, e sapere che ci riuscirai non rende i fallimenti meno amari.

Soffrire perché vorresti davvero tanto viaggiare il mondo e invece sei rinchiuso dentro casa e allo stesso tempo non ti va di viaggiare il mondo perché la casa è casa tua e ci stai bene e non hai voglia di incontrare gente nuova che potrebbe deluderti o spingerti a fare qualcosa che non ti piace o non ti mette a tuo agio ma allo stesso tempo fare cose al di fuori della nostra portata ci aiuta a migliorarci ma dio quanto è difficile mettersi alla prova per la paura del fallimento.

Eppure, soffrire è importante. È sempre stato importante ed è ancora importante. È una delle poche cose davvero importanti. La sofferenza è motore primo del cambiamento. La sofferenza è consapevolezza che qualcosa non va come dovrebbe andare e che, per quanto ti racconti il contrario, fare in modo che vada bene è in tuo potere. Perché, se non puoi eliminare la causa della sofferenza, puoi quantomeno cambiare il tuo atteggiamento verso la causa. Trasformare qualcosa di negativo in qualcosa di positivo.

E sì, lo so che gli stoici erano dei figli di puttana senza sentimenti e che nessuno li ricorderebbe se Marco Aurelio non li avesse elogiati e Nietzsche non li avesse distrutti, ma su questo avevano ragione: puoi scegliere come reagire a un danno. Puoi scegliere se cambiare ciò che è all’esterno oppure ciò che è all’interno o entrambi, oppure continuare a rigirarti in una patetica valle di lacrime e dolore, convinto che la vita sia ingiusta e che niente e nessuno possa aiutarti. Tu puoi aiutarti. Solo tu puoi.

E sì, lo so che è più facile a dirsi che a farsi. Lo so che a volte il dolore offusca tutto e che vorresti solamente urlare e spaccare qualcosa (o qualcuno, a volte dà più soddisfazione), e che non è possibile e pare anzi ingiusto importi di non soffrire, perché chi diavolo sarebbe indifferente quando lei ti ha lasciato? o quando tuo padre è morto? o quando ti hanno licenziato e sei in mezzo a una strada? Chiunque starebbe male. E forse stare male è giusto, ma non significa che sia _l’unica_ cosa giusta da fare. Non significa che non ci sia altro.

C’è molto altro. Ci sono un sacco di pezzi da raccogliere e tutta una vita da ricostruire. Ci sono amicizie da cercare e ricucire, relazioni da rammendare e sogni da iniziare. C’è molto altro, e scoprire cosa sta a te. Non può farlo nessuno al posto tuo. Nessuno strizzacervelli potrà mai dirti come riprenderti, in cosa troverai di nuovo quella scintilla che ti farà amare la vita proprio come facevi prima, che illumina il buio dentro di te. La tua scintilla è tua, la tua fiamma è tua e sta a te alimentarla.

Non dimenticare mai come si soffre.

Ma soprattutto, non dimenticare mai come si vive.
