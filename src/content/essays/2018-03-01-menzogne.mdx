---
aliases:
  - Menzogne
excerpt: >-
  Il male che ci siamo fatti è nulla rispetto al colore che porti nella mia
  vita.
publish: 'false'
publishedOn: 2018-03-01T00:00:00.000Z
status: evergreen
title: Menzogne
slug: menzogne
---
Sono stanco di mentirti.

Sono stanco di dirti che non so se ti amo, perché lo so. Sì, ti amo, nonostante tutto quello che è successo in questi mesi, nonostante il male che ci siamo fatti, nonostante quanto sono stato stupido.

Sono stanco di dirti che non so se voglio stare con te, perché lo so. Sì, voglio stare con te, perché non sono pronto a scrivere la fine di questo romanzo, perché voglio che lo finiamo insieme.

Sono stanco di dirti che è tutto finito, che voglio lasciarti, che ti odio, perché nulla di tutto questo è vero. Ho pensato di odiarti, e mi sono reso conto che non era così.

Sono stanco di far finta di essere forte, di pretendere qualcosa, di aspettarmi qualcosa. La verità è che non sono forte, perché sono tre settimane che sono senza fiato dalla paura. La verità è che non pretendo niente, e l’unico motivo per cui sono così arrabbiato con te è che mi spaventa quanto tu sia importante nella mia vita, e che ora possa andartene e lasciarmi solo.

La verità è che io non voglio che tu vada via, Cloe. Ho detto che non avrei cercato di influenzare la tua decisione, ma non ci riesco. Se questo ti fa arrabbiare, se pensi che sia ancora una volta un modo per impormi, sappi che non è così, è solo che non posso non dirtelo. Non posso continuare a fingere che mi sia indifferente una cosa che invece mi cambierà tutto. Forse anche questo cambierà qualcosa, o forse, come mi hai detto tu, due parole scritte non cambieranno nulla, ma vale la pena provarci…

In questo periodo in cui non ci siamo visti mi sono reso conto di che cosa significherebbe stare senza di te. E non parlo semplicemente della nostalgia che si prova delle cose che si sono avute e che ora sono perse… parlo del colore. Mi sono reso conto, anche non essendoci, di quanto colore tu aggiungessi alla mia vita ogni giorno. Mi sono reso conto di quanto mi cambiasse se tu ci fossi o no. Mi sono reso conto di quanto ogni parola, anche quella più distratta, anche quella detta litigando, fosse importante per me. Tutte queste cose in realtà già le sapevo, ma all’inizio erano offuscate dalla rabbia, mentre ora le vedo chiaramente.

Questo non voglio perderlo. Non voglio che ci lasciamo, non voglio che siamo amici, non voglio nulla se non stare con te… Non so di preciso ancora _come_ possiamo fare per stare insieme; non ho tutte le risposte. Ho qualche idea, ma ho bisogno del tuo aiuto. Non dico neanche che sarà facile, non dopo tutto quanto, ma a me sta bene.

Mi dispiace per un sacco di cose… Mi dispiace di aver finto, perché non avrei dovuto; avrei dovuto essere me stesso. Mi dispiace di non averti rincorso quel giovedì in cui te ne sei andata, perché Dio sa se lo avrei voluto fare, e alla fine ho lasciato perdere per orgoglio. Mi dispiace di essere spesso un completo imbecille quando mi arrabbio, e mi dispiace che possa aver peggiorato questa situazione…

Più di tutto però mi dispiace di non averti detto prima che ho paura. Che l’unico motivo per cui ho cercato di lasciarti in questi giorni era che così, pensavo, avrei avuto una speranza di riprenderti prima o poi. Che la sera in cui l’ho fatto ho pianto tutta la notte, abbracciato a Capellone, pensando che non avrei mai più potuto farti sentire la sua voce… Che sto piangendo anche ora perché ci ripenso… Che non voglio perdere nulla di noi, che non voglio ricordarti e sorridere, o ricordarti e piangere; non voglio doverti ricordare e basta, perché voglio che tu stia al mio fianco…

Mi dispiace di non averti detto prima che non voglio che tu te ne vada, che ti amo da matti, qualunque cosa ci capiti, e che voglio stare con te, che sei e continuerai a essere la mia persona… Che non mi importa dei problemi che abbiamo, di quali o quanti siano, perché so che se vogliamo possiamo risolverli, come ne abbiamo risolti altri, ugualmente gravi.

Io non lo so che cosa mi dirai il 10, ma spero davvero tanto che sia un bacio invece di un addio. Spero davvero tanto che tu mi dica che sei disposta a provarci anche tu, perché vuoi continuare a sentire la voce di Capellone…
